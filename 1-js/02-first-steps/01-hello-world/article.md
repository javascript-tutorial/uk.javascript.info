# Привіт, світ!

Ця частина посібника розповідає про основи JavaScript, про саму мову.

Але нам необхідне робоче середовище для запуску наших скриптів і, оскільки ця книга є онлайн, браузер є гарним вибором для цього. Ми зведемо до мінімуму кількість специфічних команд для браузера (наприклад `alert`), щоб ви не витрачали час на них, якщо плануєте зосередитися на іншому середовищі (як Node.js). Ми зосередимось на JavaScript в браузері у [наступній частині](/ui) посібника.

Насамперед, давайте подивимось, як додавати скрипти до сторінки. Для серверних середовищ (як Node.js) ви можете виконати скрипти за допомогою команди `"node my.js"`.


## Тег "script"

Програми JavaScript можна вставити у будь-яку частину HTML документа, використовуючи тег `<script>`.

Наприклад:

```html run height=100
<!DOCTYPE HTML>
<html>

<body>

  <p>Текст перед скриптом...</p>

*!*
  <script>
    alert( 'Привіт, світ!' );
  </script>
*/!*

  <p>...Після скрипта.</p>

</body>

</html>
```

```online
Ви можете запустити приклад, натиснувши на кнопку "Показати" у правому верхньому куті поля вище.
```

Тег `<script>` містить код JavaScript, який автоматично виконується, коли браузер обробляє тег.


## Сучасна розмітка

Тег `<script>` має декілька атрибутів, які рідко використовуються сьогодні, але їх ще можна знайти в старому коді.

Атрибут `type`: <code>&lt;script <u>type</u>=...&gt;</code>
: Старий стандарт HTML, HTML4, вимагав, щоб у `<script>` був атрибут `type`. Зазвичай це був `type="text/javascript"`. Зараз в ньому немає необхідності — сучасний стандарт HTML повністю змінив зміст цього атрибута. Тепер його можна використовувати для модулів JavaScript. Але це просунута тема, ми поговоримо про модулі в іншій частині посібника.

Атрибут `language`: <code>&lt;script <u>language</u>=...&gt;</code>
: Цей атрибут вказував на мову скрипта. Цей атрибут більше немає сенсу, оскільки JavaScript є усталеною мовою. Його більше не потрібно використовувати.

Коментарі до та після скриптів.
: У дійсно старих посібниках і книгах ви можете знайти коментарі всередині тега `<script>`, наприклад:

    ```html no-beautify
    <script type="text/javascript"><!--
        ...
    //--></script>
    ```

    Такий спосіб не використовується у сучасному JavaScript. Ці коментарі ховали JavaScript для старих браузерів, які не знали, як обробляти тег `<script>`. Ті браузери, які були випущені за останні 15 років, не мають цієї проблеми. Такий вид коментарів означає, що це дійсно старий код.


## Зовнішні скрипти

Якщо ми маємо багато коду на JavaScript, ми можемо розділити його на окремі файли.

Файл скрипта можна додати до HTML за допомогою атрибута `src`:

```html
<script src="/path/to/script.js"></script>
```

Тут `/path/to/script.js` — абсолютний шлях до файлу скрипта з кореня сайту. Також можна вказати відносний шлях з поточної сторінки. Наприклад, `src="script.js"`, так само як `src="./script.js"`, означатиме, що файл `"script.js"` у поточній директорії.

Ми також можемо вказати повну URL-адресу. Наприклад:

```html
<script src="https://cdnjs.cloudflare.com/ajax/libs/lodash.js/4.17.11/lodash.js"></script>
```

Щоб додати кілька скриптів, використовуйте кілька тегів:

```html
<script src="/js/script1.js"></script>
<script src="/js/script2.js"></script>
…
```

```smart
Як правило, тільки найпростіші скрипти поміщаються безпосередньо в HTML. Більш складні знаходяться в окремих файлах.

Перевага окремого файлу полягає в тому, що браузер завантажує його та зберігає у своєму [кеші](https://uk.wikipedia.org/wiki/Веб-кешування).

Інші сторінки, які посилаються на один і той самий скрипт, замість того, щоб завантажувати повторно, будуть брати його з кешу, тому файл буде завантажено лише один раз.

Це зменшує трафік і робить сторінки швидшими.
```

````warn header="Якщо вказаний `src`, вміст скрипта ігнорується."
Один тег `<script>` не може мати атрибут `src` і код всередині.

Це не спрацює:

```html
<script *!*src*/!*="file.js">
  alert(1); // вміст ігнорується, оскільки задано src
</script>
```

Ми повинні вибрати або зовнішній `<script src="…">`, або звичайний `<script>` з кодом.

Наведений вище приклад можна розділити на два скрипти:

```html
<script src="file.js"></script>
<script>
  alert(1);
</script>
```
````

## Підсумки

- Ми можемо використовувати тег `<script>` для додавання коду JavaScript на сторінку.
- Атрибути `type` і `language` не потрібні.
- Скрипти у зовнішньому файлі можна вставити за допомогою `<script src="path/to/script.js"></script>`.


Існує набагато більше інформації про браузерні скрипти та їхню взаємодію з веб-сторінкою. Але майте на увазі, що ця частина посібника присвячена мові JavaScript, тому ми не повинні відволікатись на деталі реалізації в браузері. Ми будемо використовувати браузер як спосіб запуску JavaScript, що є дуже зручним для читання в Інтернеті, але це лише один із багатьох можливих варіантів.
