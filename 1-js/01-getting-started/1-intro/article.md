# Вступ до JavaScript

Давайте розглянемо, що такого особливого в JavaScript, що ми дожемо досягти з його допомогою і які ще технології пов’язані з ним.

## Що таке JavaScript?

*JavaScript* було створено для того, щоб "зробити веб-сторінки живими".

Програми на цій мові називаються *скриптами*. Їх можна писати прямо на сторінці в коді HTML і вони автоматично виконуються при завантаженні сторінки.

Скрипти надаються та виконуються як простий текст. Для запуску їм не потрібна спеціальна підготовка чи компілятор.

У цьому плані JavaScript дуже відрізняється від іншої мови програмування — [Java](https://uk.wikipedia.org/wiki/Java).

```smart header="Чому цю мову називають <u>Java</u>Script?"
Коли мову JavaScript було створено, спочатку вона мала іншу назву: "LiveScript". Але тоді була дуже популярна мова програмування Java, тому було вирішено, що позиціонування нової мови як "молодшого брата" Java допоможе у її популяризації.

Але з часом JavaScript значно виріс і став повністю незалежною мовою програмування зі своєю специфікацією [ECMAScript](https://uk.wikipedia.org/wiki/ECMAScript), і зараз немає нічого спільного з Java.
```

Сьогодні JavaScript може виконуватися не тільки у браузері, але й на сервері, або на будь-якому пристрої, який має спеціальну програму — [рушій JavaScript](https://uk.wikipedia.org/wiki/Рушій_JavaScript).

Браузер має вбудований рушій, який деколи називають "віртуальною машиною JavaScript".

Різні рушії мають різні "кодові назви". Наприклад:

- [V8](https://uk.wikipedia.org/wiki/V8_(рушій_JavaScript)) -- в Chrome, Opera та Edge.
- [SpiderMonkey](https://uk.wikipedia.org/wiki/SpiderMonkey) -- в Firefox.
- ...Є також інші кодові назви як "Chakra" для IE, "JavaScriptCore", "Nitro" і "SquirrelFish" для Safari, та інші.

Написані вище терміни добре було б запам’ятати, оскільки вони використовуються в статтях розробників на просторах інтернету. Ми також будемо їх використовувати. Наприклад, якщо "можливість X підтримується в V8", тоді ймовірно це буде працювати в Chrome, Opera та Edge.

```smart header="Як рушії працюють?"

Рушії складні. Але принцип роботи простий.

1. Рушій (вбудований, якщо це браузер) читає ("розбирає") скрипт.
2. Потім він перетворює ("компілює") скрипт в машинний код.
3. І потім машинний код виконується, причому дуже швидко.

Рушій застосовує оптимізації на кожному етапі процесу. Він навіть слідкує за скомпільованим скриптом під час його виконання, аналізує дані, які проходять через скрипт, і оптимізує машинний код на основі цих знань.
```

## Що може вбудований у браузер JavaScript?

Сучасний JavaScript — це "безпечна" мова програмування. Вона не надає низькорівневого доступу до пам’яті чи процесора, оскільки початково була створена для браузерів, які цього не потребують.

Можливості JavaScript значно залежать від оточення, в якому він виконується. Наприклад, [Node.js](https://uk.wikipedia.org/wiki/Node.js) підтримує функції, які дозволяють JavaScript читати/записувати довільні файли, здійснювати мережеві запити, та інше.

Вбудований у браузер JavaScript може робити все, що зв’язано з маніпуляцією веб-сторінками, взаємодією з користувачем та веб-сервером.

Наприклад, вбудований у браузер JavaScript може:

- Додавати новий HTML-код на сторінку, змінювати існуючий вміст, змінювати стилі.
- Реагувати на дії користувача, опрацьовувати натискання миші, переміщення вказівника, натискання на клавіші клавіатури.
- Відправляти запити через мережу до віддалених серверів, завантажувати і відвантажувати файли (так звані технології [AJAX](https://uk.wikipedia.org/wiki/AJAX) і [COMET](https://uk.wikipedia.org/wiki/Comet_(програмування))).
- Отримувати і надсилати [куки](https://uk.wikipedia.org/wiki/Куки), ставити запитання відвідувачам, показувати повідомлення.
- Запам’ятовувати дані на стороні клієнта ("[local storage](https://developer.mozilla.org/uk/docs/Web/API/Window/localStorage)").

## Що НЕ може вбудований в браузер JavaScript?

Можливості JavaScript у браузері обмежені з метою безпеки користувача. Мета полягає в тому, щоб заборонити небезпечним веб-сторінкам доступ до приватної інформації чи не дати пошкодити дані, що знаходяться на комп’ютері користувача.

Приклади таких обмежень:

- JavaScript на веб-сторінці не може читати/записувати довільні файли на жорсткому диску, копіювати їх чи виконувати програми. Він не має прямого доступу до функцій ОС.

    Сучасні браузери дозволяють працювати з файлами, але доступ до них обмежений і надається тільки тоді, коли користувач виконав відповідні дії, наприклад, перетягнув файл у вікно браузера чи вибрав його через теґ `<input>`.

    Є можливість взаємодії з камерою/мікрофоном або іншими пристроями, але для цього потрібен явний дозвіл користувача. Тому сторінка, на якій увімкнений JavaScript, не може нишком увімкнути веб-камеру, спостерігати за оточенням і відсилати інформацію до [СБУ](https://uk.wikipedia.org/wiki/Служба_безпеки_України).
- Різні вкладки/вікна зазвичай не знають один про одного. Іноді це можливо, наприклад, коли одне вікно використовує JavaScript, щоб відкрити інше. Але навіть у цьому разі JavaScript з однієї сторінки не має доступу до іншої, якщо вони з різних сайтів (мають різні домени, протоколи чи порти).

    Це називається "[Політикою того ж походження (Same Origin Policy)](https://uk.wikipedia.org/wiki/Політика_того_ж_походження)". Щоб обійти це обмеження, *обидві сторінки* повинні погодитися на обмін даними і містити JavaScript код, який спеціальним чином буде обмінюватися даними. Ми розглянемо це в посібнику.

    Знову-таки, це обмеження для безпеки користувача. Сторінка за адресою `http://anysite.com`, яку відкрив користувач, не повинна мати доступ до іншої вкладки браузера з URL-адресою `http://gmail.com` і звідти викрадати інформацію.
- JavaScript може легко спілкуватися через мережу з сервером, від якого отримана поточна сторінка. Але його здатність отримувати дані з інших сайтів/доменів обмежена. Запит на інший домен також можливий, проте це потребує спеціального заголовку в HTTP від віддаленого сервера. Це зроблено з метою безпеки.

![](limitations.svg)

Таких обмежень немає, якщо JavaScript використовується за межами браузера, наприклад, на сервері. Сучасні браузери дозволяють встановлювати плаґіни/розширення, які мають розширені можливості, проте потребують розширених прав.

## Що робить JavaScript унікальним?

Є як мінімум *три* чудові особливості в JavaScript:

```compare
+ Цілковита інтеграція з HTML/CSS.
+ Прості речі робляться просто.
+ Підтримується всіма сучасними браузерами і увімкнений усталено.
```
JavaScript – це єдина браузерна технологія, яка суміщає ці три речі.

Це і робить його унікальним. Ось чому JavaScript найбільш поширений засіб створення браузерних інтерфейсів.

До слова, JavaScript також дозволяє створювати сервери, мобільні застосунки, тощо.

## Мови "над" JavaScript

Синтаксис JavaScript не задовольняє потреби кожного. Різні люди хочуть різних функцій.

Цього слід очікувати, тому що проекти і вимоги різні для кожного.

Останнім часом з’явилося безліч нових мов, які *транспілюються* (конвертуються) в JavaScript до того, як виконаються в браузері.

Сучасні інструменти роблять транспіляцію дуже швидкою і прозорою, дозволяючи розробникам писати код іншою мовою і автоматично конвертувати його "під капотом".

Приклади таких мов:

- [CoffeeScript](http://coffeescript.org/) — це "синтаксичний цукор" поверх JavaScript. Він вводить більш короткий синтаксис, що дозволяє нам писати більш чіткий і точний код. Зазвичай, це до вподоби програмістам на Ruby.
- [TypeScript](http://www.typescriptlang.org/) зосереджений на додаванні "строгої типізації даних", щоб спростити розробку і підтримку складних систем. Розробляється у Microsoft.
- [Flow](http://flow.org/) також додає типізацію даних, але іншим способом. Розробляється компанією Facebook.
- [Dart](https://www.dartlang.org/) — це автономна мова, яка має власний рушій, що працює в не-браузерних середовищах (як-от мобільні застосунки), але також може транспілюватися в JavaScript. Розробляється компанією Google.
- [Brython](https://brython.info/) це транспілятор коду з мови Python в JavaScript, що дозволяє писати застосунки на чистому Python без використання JavaScript.
- [Kotlin](https://kotlinlang.org/docs/reference/js-overview.html) — це сучасна, лаконічна і безпечна мова програмування, яку можна компілювати для браузера або Node.

Є ще більше мов. Звичайно, навіть якщо ми використовуємо одну з цих транспілюючих мов, ми також повинні знати JavaScript, щоб дійсно розуміти, що робимо.

## Підсумки

- Мова JavaScript спочатку була створена лише як мова для браузера, але зараз її також використовують в інших середовищах.
- Сьогодні, JavaScript позиціонується як найбільш поширена мова для браузера, яка повністю інтегрована з HTML/CSS.
- Є багато мов які "транспілюються" в JavaScript і надають певні функції. Рекомендується переглянути їх, принаймні мигцем, після освоєння JavaScript.
