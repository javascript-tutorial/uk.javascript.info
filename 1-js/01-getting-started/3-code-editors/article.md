# Редактори коду

Редактор коду -- це місце, де програмісти проводять найбільше часу.

Є два основні види редакторів коду: IDE і легкі редактори. Багато людей використовують декілька таких редакторів для різних потреб.

## IDE

Термін [IDE](https://uk.wikipedia.org/wiki/Інтегроване_середовище_розробки) (Інтегроване середовище розробки) означає потужний редактор з багатьма можливостями, що зазвичай працює з "цілим проєктом". Як зрозуміло з назви, це не тільки редактор коду, а повноцінне "середовище розробки".

IDE завантажує проєкт (який може мати багато файлів), дозволяє перемикатися між файлами, надає можливість автозаповнення, яке базується на цілому проєкті (не лише на відкритому файлі), інтегрується із системою контролю версій (наприклад, [git](https://git-scm.com/)), надає можливість розгортання вашого проєкту на тестове середовище та багато інших функцій "на рівні проєкту".

Якщо Ви досі не вибрали IDE, розгляньте наступні варіанти:

- [Visual Studio Code](https://code.visualstudio.com/) (багатоплатформний, безплатний).
- [WebStorm](http://www.jetbrains.com/webstorm/) (багатоплатформний, платний).

Для Windows, також може бути "Visual Studio", не плутайте з "Visual Studio Code". "Visual Studio" -- потужний платний редактор, який працює лише на Windows, добре підходить для програмування на платформі .NET. Також хороший для програмування на JavaScript. Також існує його безплатна версія: [Visual Studio Community](https://www.visualstudio.com/vs/community/).

Багато IDE платні, проте мають пробний період. Їхня вартість зазвичай незначна в порівнянні із зарплатою кваліфікованого розробника. Правильний вибір редактора дозволить зберегти найцінніший ресурс -- ваш час. Тому просто виберіть найкращий варіант, який задовольнятиме усім вашим потребам.

## Легкі редактори

"Легкі редактори" не такі потужні, як IDE, проте вони прості, доступні і швидко запускаються.

Їх зазвичай використовують, щоб швидко відкрити і відредагувати один або декілька файлів.

Головна їхня відмінність від IDE в тому, що IDE працює на рівні проєкту, тому він завантажує набагато більше даних під час запуску, і якщо потрібно, аналізує його структуру. Легкий редактор набагато швидший, якщо нам необхідно відредагували лише один файл.

На практиці, легкі редактори можуть мати багато плагінів, включаючи аналізатори синтаксису на рівні проєкту, автозаповнення і т. д. Через те, що це значно розширює їх можливості, немає чіткої межі між легкими редакторами та IDE.

Ось ці варіанти заслуговують вашої уваги:

- [Sublime Text](http://www.sublimetext.com) (багатоплатформний, безплатний на час випробувального терміну).
- [Notepad++](https://notepad-plus-plus.org/) (Windows, безплатний).
- [Vim](http://www.vim.org/) та [Emacs](https://www.gnu.org/software/emacs/) також хороші, якщо знати, як ними користуватися.

## Не будемо сперечатися

Я, та мої хороші друзі-розробники, вже давно користуємося цими редакторами, і вони цілком задовольняють усім нашим потребам.

У нашому великому світі є й інші редактори. Будь ласка, приділіть трохи часу на ознайомлення з різними редакторами, і виберіть той, який вам найбільш до вподоби.

Вибір редактора, як і будь-якого іншого інструменту, індивідуальний, і залежить від ваших проєктів, звичок і персональних вподобань.

Особиста думка автора:

- Я б використовував [Visual Studio Code](https://code.visualstudio.com/), якщо розробляти доводиться переважно фронтенд.
- В іншому випадку, якщо це здебільшого інша мова/платформа та лише частково фронтенд, тоді розгляньте інші редактори, такі як XCode (Mac), Visual Studio (Windows) або сімейство Jetbrains (Webstorm, PHPStorm, RubyMine тощо, залежно від мови).
