# Стилі та класи

Перед тим як перейти до того, як JavaScript взаємодіє зі стилями й класами, є одне важливе правило. Сподіваємося, воно достатньо очевидне, проте його все одно необхідно згадати.

Загалом існує два способи стилізувати елемент:

1. Створити клас в CSS і додати його до елемента: `<div class="...">`
2. Записати правила безпосередньо в атрибут `style`: `<div style="...">`.

JavaScript дозволяє змінювати як класи, так і `style` властивості.

Завжди слід надавати перевагу CSS-класам замість `style`. Останній варто використовувати лише у тих випадках, які не можна обробити за допомогою класів.

Для прикладу, допустимо використовувати `style`, якщо ми обраховуємо координати елемента динамічно, і ми хочемо встановлювати їх через JavaScript, як от:

```js
let top = /* складні обрахунки */;
let left = /* складні обрахунки */;

elem.style.left = left; // наприклад, '123px', обраховано на ходу
elem.style.top = top; // наприклад '456px'
```

В інших випадках (зробити текст червоним, чи додати іконку на тлі тощо) -- просто опишіть це в CSS і потім додайте клас (JavaScript з цим прекрасно справиться). Такий підхід більш гнучкий, і простіший у підтримці.

## Властивості className та classList

Зміна класу — це одна з найчастіше вживаних дій у скриптах.

В давні часи JavaScript мав певні обмеження: зарезервоване слово, таке як `"class"`, не могло бути властивістю об'єкта. Цього обмеження наразі більше не існує, проте на той час було неможливо мати властивість `"class"`, як от `elem.class`.

Тому для класів було додано схожу властивість `"className"`: `elem.className` відповідає атрибуту `"class"`.

Наприклад:

```html run
<body class="main page">
  <script>
    alert(document.body.className); // main page
  </script>
</body>
```

Коли ми присвоюємо щось властивості `elem.className`, це значення замінює весь рядок з класами. Інколи це саме те, що потрібно, проте значно частіше ми хочемо просто додати чи прибрати один клас.

Для цього існує інша властивість, а саме `elem.classList`.

Властивість `elem.classList` — це спеціальний об'єкт, який містить методи для додавання, видалення або перемикання окремого класу.

Наприклад:

```html run
<body class="main page">
  <script>
*!*
    // додати клас
    document.body.classList.add('article');
*/!*

    alert(document.body.className); // main page article
  </script>
</body>
```

Таким чином можна оперувати як цілим рядком класів за допомогою властивості `className`, так і окремими класами через `classList`. Що саме обрати — залежить від потреб конкретної ситуації.

Методи `classList`:

- `elem.classList.add/remove("class")` — додати/прибрати клас.
- `elem.classList.toggle("class")` — додає клас, якщо він не існує, а інакше — видаляє його.
- `elem.classList.contains("class")` — перевіряє, чи переданий клас існує, повертає `true/false` відповідно.

На додачу, `classList` — це ітерований об'єкт, тому можна легко вивести перелік всіх класів циклом `for..of`, як показано далі:

```html run
<body class="main page">
  <script>
    for (let name of document.body.classList) {
      alert(name); // main, а за ним page
    }
  </script>
</body>
```

## Стиль елементу

Властивість `elem.style` — це об'єкт, вміст якого відповідає тому, що записано в атрибуті `"style"`. Встановлення `elem.style.width="100px"` працює точнісінько так само, як рядок `width:100px` записаний в атрибут `style`.

Для властивостей, які називаються кількома словами, використовується верблюдячийРегістр:

```js no-beautify
background-color  => elem.style.backgroundColor
z-index           => elem.style.zIndex
border-left-width => elem.style.borderLeftWidth
```

Для прикладу:

```js run
document.body.style.backgroundColor = prompt('background color?', 'green');
```

````smart header="Властивості з префіксами"
Властивості з браузерними префіксами — наприклад, `-moz-border-radius`, `-webkit-border-radius` — також підпорядковуються цьому правилу: дефіс означає верхній регістр.

Для прикладу:

```js
button.style.MozBorderRadius = '5px';
button.style.WebkitBorderRadius = '5px';
```
````

## Скидання значення стильової властивості

Інколи потрібно призначити певну стильову властивість, а пізніше видалити її.

Наприклад, щоб сховати елемент, можна встановити властивість `elem.style.display = "none"`.

Потім може виникнути потреба видалити `style.display` так, як наче вона не була встановлена. Замість використання інструкції `delete elem.style.display` слід присвоїти їй порожній рядок: `elem.style.display = ""`.

```js run
// якщо цей код виконається, елемент <body> моргне
document.body.style.display = "none"; // сховати

setTimeout(() => document.body.style.display = "", 1000); // назад до нормального стану
```

Якщо ми встановлюємо порожній рядок значенням властивості `style.display`, то браузер звичайним чином застосовує CSS-класи і його вбудовані стилі, так, наче тут взагалі не було такої властивості `style.display`.

````smart header="Повний перезапис за допомогою `style.cssText`"
Зазвичай, `style.*` використовується для встановлення окремих властивостей стилю. Немає можливості задати весь стиль, як от `div.style="color: red; width: 100px"`, оскільки `div.style` — це об'єкт, і він придатний лише для читання.

Існує спеціальна властивість `style.cssText`, яка дає змогу встановлювати повний стиль елемента як рядок:

```html run
<div id="div">Кнопка</div>

<script>
  // тут можна встановити такі спеціальні прапорці стилю, як "important"
  div.style.cssText=`color: red !important;
    background-color: yellow;
    width: 100px;
    text-align: center;
  `;

  alert(div.style.cssText);
</script>
```

Ця властивість рідко використовується, оскільки присвоєння стилів у такий спосіб видаляє всі наявні стилі: тобто воно не додає стилі, а радше заміняє їх. Може випадково видалити щось важливе. Однак можна спокійно використовувати її для нових елементів, коли наперед відомо, що там немає ніяких наявних стилів, які можна було б випадково видалити.

Того самого можна досягнути шляхом встановлення значення атрибута: `div.setAttribute('style', 'color: red...')`.
````

## Майте на увазі одиниці вимірювання

Не забувайте додавати одиниці вимірювання CSS до значень.

Наприклад, не слід встановлювати значення `10` властивості `elem.style.top`, проте радше `10px`. Інакше воно не працюватиме:

```html run height=100
<body>
  <script>
  *!*
    // не працює!
    document.body.style.margin = 20;
    alert(document.body.style.margin); // '' (порожній рядок, присвоєння проігноровано)
  */!*

    // тепер додамо одиниці виміру CSS (px) - і це працює
    document.body.style.margin = '20px';
    alert(document.body.style.margin); // 20px

    alert(document.body.style.marginTop); // 20px
    alert(document.body.style.marginLeft); // 20px
  </script>
</body>
```

Зауважте, будь ласка: браузер в останніх рядках "розпаковує" властивість `style.margin`, і від неї обчислює значення властивостей `style.marginLeft` та `style.marginTop`.

## Обчислені стилі: getComputedStyle

Отже, змінити стиль — це легко. Проте як його *прочитати*?

Уявімо собі, що ми хочемо взнати розміри, зовнішні відступи, та колір елементу. Як це зробити?

**Властивість `style` працює лише зі значенням атрибута `"style"`, без врахування каскадності CSS.**

Тобто  за допомогою `elem.style` неможливо прочитати щось, що прийшло з CSS-класів.

Наприклад, ось тут властивість `style` не бачить зовнішніх відступів:

```html run height=60 no-beautify
<head>
  <style> body { color: red; margin: 5px } </style>
</head>
<body>

  Червоний текст
  <script>
*!*
    alert(document.body.style.color); // порожньо
    alert(document.body.style.marginTop); // порожньо
*/!*
  </script>
</body>
```

...Але що робити, якщо ми хочемо, скажімо, збільшити розмір зовнішнього відступу на `20px`? Для цього нам потрібно знати актуальне значення.

Для цього існує інший метод, а саме — `getComputedStyle`.

Синтаксис виглядає так:

```js
getComputedStyle(element, [pseudo])
```

element
: Елемент, значення властивості якого потрібно прочитати.

pseudo
: Вказівник на псевдоелемент, який можна вказати за потреби, наприклад: `::before`. Порожній рядок, або опущений аргумент означатимуть, що буде опрацьовано сам елемент.

В результаті викликання методу буде повернено об'єкт зі стилями, подібно до `elem.style`, але зі врахуванням всіх класів CSS.

Для прикладу:

```html run height=100
<head>
  <style> body { color: red; margin: 5px } </style>
</head>
<body>

  <script>
    let computedStyle = getComputedStyle(document.body);

    // тепер звідти можна прочитати значення зовнішнього відступу та кольору

    alert( computedStyle.marginTop ); // 5px
    alert( computedStyle.color ); // rgb(255, 0, 0)
  </script>

</body>
```

```smart header="Обчислені і вирішені значення властивостей"
[CSS](https://drafts.csswg.org/cssom/#resolved-values) має дві концепції:

1. *Обчислене* (*computed*) значення стилю — це значення після застосування всіх CSS-правил і наслідування, результат CSS-каскаду. Воно може виглядати як `height:1em` чи `font-size:125%`.
2. *Вирішене* (*resolved*) значення стилю — це значення, яке безпосередньо застосовується до елементу. Такі значення, як `1em` чи `125%` — відносні. Браузер бере обчислене значення, і перераховує все у фіксованих і абсолютних одиницях, наприклад: `height:20px` чи `font-size:16px`. Для геометричних властивостей вирішені значення можуть бути числами з рухомою комою, як от `width:50.5px`.

Колись давно метод `getComputedStyle` був створений саме для отримання обчислених значень, проте вирішені значення виявились значно зручнішими, тому стандарт було змінено.

Тому станом на сьогодні метод `getComputedStyle` насправді повертає вирішене значення властивості, для геометрії зазвичай виражене в `px`.
```

````warn header="`getComputedStyle` вимагає повної назви властивості"
Слід завжди запитувати точну назву властивості, значення якої потрібно отримати, як `paddingLeft`, `marginTop` чи `borderTopWidth`. Інакше коректний результат не гарантовано.

Наприклад, якщо на елементі задано властивості `paddingLeft/paddingTop`, що ми отримаємо, запитавши значення `getComputedStyle(elem).padding`? Нічого, чи може якесь "згенероване" значення наявних полів? Тут немає жодного стандартного правила.

Також існують інші непослідовності. Для прикладу, деякі браузери (Chrome) покажуть `10px` в документі, наведеному нижче, а інші (Firefox) — цього не зроблять:

```html run
<style>
  body {
    margin: 10px;
  }
</style>
<script>
  let style = getComputedStyle(document.body);
  alert(style.margin); // порожній рядок у Firefox
</script>
```
````

```smart header="Стилі, які застосовані на `:visited` (відвідані) посилання — приховуються!"
Відвідані посилання можна забарвлювати, використовуючи CSS-псевдоклас `:visited`.

Проте метод `getComputedStyle` не дає доступу до цього кольору, бо інакше будь-яка вебсторінка могла б визначити, чи користувач відвідував якесь посилання, просто створивши це посилання на сторінці та перевіривши його стилі.

JavaScript не бачить стилі, застосовані через селектор `:visited`. На додачу, також є певні обмеження в CSS, які забороняють застосовувати на `:visited` будь-які стилі, що змінюють геометрію елемента. Це все робиться з метою гарантувати, що для шкідливої сторінки не існує ніякого бічного способу перевірити, чи посилання відвідувалось, і таким чином поламати приватність користувача.
```

## Підсумки

Існує дві властивості DOM для керування класами:

- `className` -- рядкове значення, гарно підходить для керування всім набором класів елемента в цілому.
- `classList` -- Об'єкт з методами `add/remove/toggle/contains`, підхожий для роботи з окремими класами.

Для зміни стилів:

- Властивість `style` — об'єкт зі стилями, записаними верблюдячимРегістром. Читання і запис у неї має такий самий зміст, як і модифікація окремих властивостей в атрибуті `"style"`. Тут [MDN](mdn:api/CSSStyleDeclaration) описано повний перелік методів, де можна побачити, як застосовується `important` і інші рідкісні речі.

- Властивість `style.cssText` показує атрибут `"style"` в цілому, весь рядок стилів.

Для зчитування вирішених стилів (з врахуванням всіх класів, після застосування всього CSS і обчислення остаточних значень):

- Метод `getComputedStyle(elem, [pseudo])` повертає об'єкт, подібний до властивості `style`, з вирішеними значеннями. Виключно для читання.
