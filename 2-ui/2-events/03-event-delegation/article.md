
# Делегування подій

Спливання та перехоплення дозволяють нам реалізувати один з найпотужніших шаблонів обробки подій під назвою *делегування*.

Ідея в тому, що якщо у нас є багато елементів, які обробляються подібним чином, то замість того, щоб призначати обробник кожному з них, ми ставимо один обробник на їхнього спільного предка.

У обробнику ми отримуємо `event.target`, щоб побачити, де насправді сталася подія і обробити її.

Давайте подивимося на приклад -- [діаграму Ба-Гуа](https://uk.wikipedia.org/wiki/Вісім_знаків), що відображає стародавню китайську філософію.

Ось вона:

[iframe height=350 src="bagua" edit link]

HTML виглядає так:

```html
<table>
  <tr>
    <th colspan="3">Таблиця <em>Багуа</em>: Напрямок, Елемент, Колір, Значення</th>
  </tr>
  <tr>
    <td class="nw"><strong>Північний захід</strong><br>Метал<br>Срібний<br>Старійшини</td>
    <td class="n">...</td>
    <td class="ne">...</td>
  </tr>
  <tr>...Ще 2 подібні рядки...</tr>
  <tr>...Ще 2 подібні рядки...</tr>
</table>
```

Таблиця має лише 9 клітинок, але їх може бути 99 або 9999, не має значення.

**Наше завдання -- виділити клітинку `<td>` при кліці на неї.**

Замість того, щоб призначати обробник `onclick` для кожного `<td>` (їх може бути багато) -- ми налаштуємо "універсальний" обробник для елемента `<table>`.

Він використовуватиме `event.target`, щоб отримати елемент, на який клікнули, і виділити його.

Код буде виглядати наступним чином:

```js
let selectedTd;

*!*
table.onclick = function(event) {
  let target = event.target; // де відбувся клік?

  if (target.tagName != 'TD') return; // не на TD? Тоді нас не цікавить

  highlight(target); // виділити TD
};
*/!*

function highlight(td) {
  if (selectedTd) { // видалити наявне виділення, якщо таке є
    selectedTd.classList.remove('highlight');
  }
  selectedTd = td;
  selectedTd.classList.add('highlight'); // виділити новий td
}
```

Такому коду байдуже, скільки клітинок у таблиці. Ми можемо в будь-який час динамічно додавати/видаляти `<td>`, і виділення все одно працюватиме.

Але все-таки є один недолік.

Клік може статися не на `<td>`, а всередині нього.

У нашому випадку, якщо ми розглянемо HTML-код, ми побачимо, що всередині `<td>` є вкладені теги, наприклад `<strong>`:

```html
<td>
*!*
  <strong>Північний захід</strong>
*/!*
  ...
</td>
```

Як і слід було чекати, якщо клік відбувається на елементі `<strong>`, тоді він і стає значенням `event.target`.

![](bagua-bubble.svg)

В обробнику `table.onclick` ми повинні взяти `event.target` і з’ясувати, чи був клік всередині `<td>` чи ні.

Ось покращений код:

```js
table.onclick = function(event) {
  let td = event.target.closest('td'); // (1)

  if (!td) return; // (2)

  if (!table.contains(td)) return; // (3)

  highlight(td); // (4)
};
```

Пояснення:
1. Метод `elem.closest(selector)` повертає найближчого предка, який відповідає селектору. У нашому випадку ми шукаємо `<td>`, який знаходиться вище по дереву від вихідного елемента.
2. Якщо `event.target` не знаходиться всередині жодного `<td>`, тоді виконання функції одразу завершиться, оскільки більше робити нічого.
3. У разі вкладених таблиць `event.target` може бути `<td>`, але знаходитись за межами поточної таблиці. Тож ми перевіряємо, чи це насправді `<td>` *нашої таблиці*.
4. І якщо це так, то виділяємо його.

В результаті ми маємо швидкий, ефективний код для виділення, який не залежить від загальної кількості `<td>` у таблиці.

## Приклад делегування: дії в розмітці

Є й інші варіанти використання делегування подій.

Скажімо, ми хочемо створити меню з кнопками «Зберегти», «Завантажити», «Пошук» і так далі. А ще є об’єкт з методами `save`, `load`, `search`... Як їх поєднати?

Перше, що спадає на думку -- це призначити окремий обробник кожній кнопці. Але є більш елегантне рішення. Ми можемо додати один обробник до всього меню та атрибути `data-action` до кожної кнопки відповідно до методів, які вони викликають:

```html
<button *!*data-action="save"*/!*>Клікніть, щоб Зберегти</button>
```

Обробник читає атрибут і виконує відповідний метод. Подивіться на робочий приклад:

```html autorun height=60 run untrusted
<div id="menu">
  <button data-action="save">Зберегти</button>
  <button data-action="load">Завантажити</button>
  <button data-action="search">Пошук</button>
</div>

<script>
  class Menu {
    constructor(elem) {
      this._elem = elem;
      elem.onclick = this.onClick.bind(this); // (*)
    }

    save() {
      alert('збереження');
    }

    load() {
      alert('завантаження');
    }

    search() {
      alert('пошук');
    }

    onClick(event) {
*!*
      let action = event.target.dataset.action;
      if (action) {
        this[action]();
      }
*/!*
    };
  }

  new Menu(menu);
</script>
```

Зауважте, що `this.onClick` прив’язаний до `this` у `(*)`. Це важливо, тому що інакше `this` в ньому посилатиметься на елемент DOM (`elem`), а не на об’єкт `Menu`, і `this[action]` буде не тим, який нам потрібен.

Отже, які переваги дає нам тут делегування?

```compare
+ Нам не потрібно писати код, щоб призначити обробник кожній кнопці. Достатньо створити один метод і помістити його в розмітку.
+ Структура HTML гнучка, ми можемо в будь-який момент додати/видалити кнопки.
```

Ми також можемо використовувати класи `.action-save`, `.action-load`, але підхід з використанням атрибутів `data-action` вважається семантично кращим. Крім того, його можна використовувати в правилах CSS.

## Шаблон "поведінки"

Делегування подій можна також використовувати для додавання певної «поведінки» елементам *декларативно*, за допомогою спеціальих атрибутів та класів.

Шаблон складається з двох частин:
1. Ми додаємо спеціальний атрибут до елемента, який описує його поведінку.
2. За допомогою делегування ставиться один обробник на документ, що відстежує усі події і, якщо елемент має атрибут, виконує відповідну дію.

### Поведінка: Лічильник

Наприклад, тут атрибут `data-counter` додає до кнопок поведінку: "збільшити значення при кліці":

```html run autorun height=60
Лічильник: <input type="button" value="1" data-counter>
Ще один лічильник: <input type="button" value="2" data-counter>

<script>
  document.addEventListener('click', function(event) {

    if (event.target.dataset.counter != undefined) { // якщо атрибут існує...
      event.target.value++;
    }

  });
</script>
```

Якщо ми натиснемо кнопку -- її значення збільшується. Проте тут важливі не кнопки, а загальний підхід.

Атрибутів із `data-counter` може бути скільки завгодно. Ми можемо в будь-який момент додати до HTML нові. Використовуючи делегування подій, ми фактично «розширили» HTML, додали атрибут, який описує нову поведінку.

```warn header="Завжди використовуйте метод `addEventListener` для обробників на рівні документу"
Коли ми присвоюємо обробник події об’єкту `document`, ми завжди повинні використовувати `addEventListener`, а не `document.on<event>`, оскільки останній спричинить конфлікти: нові обробники перезапишуть старі.

Для реальних проєктів вважається нормальною наявність великої кількості обробників на `document`, встановлених різними частинами коду.
```

### Поведінка: Перемикач

Ще один приклад поведінки. Клікніть на елементі з атрибутом `data-toggle-id`, щоб показати/сховати елемент із заданим `id`:

```html autorun run height=60
<button *!*data-toggle-id="subscribe-mail"*/!*>
  Показати форму підписки
</button>

<form id="subscribe-mail" hidden>
  Ваша пошта: <input type="email">
</form>

<script>
*!*
  document.addEventListener('click', function(event) {
    let id = event.target.dataset.toggleId;
    if (!id) return;

    let elem = document.getElementById(id);

    elem.hidden = !elem.hidden;
  });
*/!*
</script>
```

Ще раз відзначимо, що саме ми зробили. Тепер, щоб додати функціональність перемикання до елемента -- навіть не потрібно знати JavaScript, достатньо просто використати атрибут `data-toggle-id`.

Це дуже зручно -- не потрібно писати JavaScript для кожного такого елемента. Просто використовуйте поведінку. Обробник на рівні документа дозволяє працювати з будь-яким елементом сторінки. 

Ми також можемо об’єднати кілька видів поведінки в одному елементі.

Шаблон «поведінка» може бути альтернативою міні-фрагментам JavaScript. 

## Підсумки

Делегування подій – це дійсно круто! Це один з найбільш корисних шаблонів для подій DOM.

Він часто використовується для додавання однакової обробки для багатьох подібних елементів, але не тільки для цього.

Алгоритм:

1. Додайте один обробник на контейнер.
2. У обробнику -- перевірте вихідний елемент `event.target`.
3. Якщо подія відбулася всередині елемента, який нас цікавить, обробіть подію.

Переваги:

```compare
+ Спрощує ініціалізацію та економить пам’ять: не потрібно додавати багато обробників.
+ Менше коду: під час додавання або видалення елементів не потрібно додавати/видаляти обробники.
+ Модифікації DOM: ми можемо масово додавати/видаляти елементи за допомогою `innerHTML` тощо.
```

Звичайно, делегування має свої обмеження:

```compare
- По-перше, подія повинна спливати. Деякі події не спливають. Крім того, низькорівневі обробники не повинні використовувати `event.stopPropagation()`.
- По-друге, делегування може збільшити навантаження на центральний процесор, оскільки обробник на рівні контейнера реагує на події в будь-якому місці контейнера, незалежно від того, цікавлять вони нас чи ні. Але зазвичай навантаження незначне, тому ми не беремо його до уваги.
```
